# [Загальні положення](https://zakon.rada.gov.ua/laws/show/z1318-11)
Всеукраїнські учнівські олімпіади проводяться щороку серед учнів закладів загальної середньої і професійної (професійно-технічної) освіти.

За потреби можуть проводитись олімпіади, турніри, конкурси (державного рівня) з інших навчальних предметів, спеціальних дисциплін, наукових відділень конкурсу-захисту, а також спеціальні комплексні олімпіади, в тому числі й для учнів початкової школи.

За бажанням учасник має право на загальних засадах брати участь у змаганнях серед учнів старших (порівняно з класом (курсом) фактичного навчання) класів (курсів) у межах визначених вікових груп кожного навчального предмета (крім учасників 11-го класу).

Студенти закладів фахової передвищої, вищої освіти не мають права змагатись в учнівських олімпіадах, турнірах, конкурсах з навчальних предметів на будь-яких етапах.

Основними завданнями учнівських олімпіад, турнірів, конкурсів з навчальних предметів, конкурсу-захисту науково-дослідницьких робіт, олімпіад зі спеціальних дисциплін та конкурсів фахової майстерності є:
- стимулювання творчого самовдосконалення дітей, учнівської молоді;
- виявлення, розвиток обдарованих учнів, надання їм допомоги у виборі професії, залучення їх до навчання у закладах фахової передвищої, вищої освіти;
- реалізація здібностей талановитих учнів;
- формування творчого покоління молодих науковців та практиків для різних галузей суспільного життя;
- підвищення інтересу до поглибленого вивчення навчальних, спеціальних та фахових дисциплін, формування у колах учнівської молоді навичок дослідницької роботи;
- популяризація досягнень науки, техніки та новітніх технологій;
- підбиття підсумків роботи факультативів, гуртків, секцій, учнівських наукових товариств;
- активізація всіх форм позакласної та позашкільної роботи з учнями;
- підвищення рівня викладання навчальних, спеціальних та фахових дисциплін, фахової підготовки учнів;
- залучення професорсько-викладацького складу, аспірантів, студентів закладів вищої освіти, працівників наукових установ до активної роботи з обдарованою учнівською молоддю;
- формування команд для участі в міжнародних олімпіадах, конкурсах, турнірах.

# Проведення олімпіад, турнірів, конкурсів
Всеукраїнські учнівські олімпіади з навчальних предметів проводяться в чотири етапи:
- I етап - на рівні закладів загальної середньої, професійної (професійно-технічної) освіти, міжшкільних ресурсних центрів.
- II етап - у територіальних громадах, районах, районах у містах Києві та Севастополі
- III етап - в Автономній Республіці Крим, областях, містах Києві та Севастополі
- IV етап - Всеукраїнські олімпіади з навчальних предметів, фінальні етапи турнірів, конкурсів на державному рівні.

Проведення олімпіад I, II, III етапів з різних предметів одночасно забороняється.
# Учасники олімпіад, турнірів, конкурсів

Учні мають право брати участь у кількох предметних олімпіадах, турнірах, конкурсах за умови, що строки їх проведення не збігаються.

До участі в II, III та IV етапах олімпіади допускаються тільки учні, які стали переможцями попереднього етапу відповідних змагань. Кількісний склад учасників кожного етапу визначає оргкомітет цього етапу.

Персональний склад команд IV етапу олімпіад з навчальних предметів визначається органами управління у сфері освіти Автономної Республіки Крим, обласних, Київської та Севастопольської міських державних адміністрацій згідно з рейтингом команд, а фінального етапу олімпіад зі спеціальних дисциплін, турнірів і конкурсів - відповідно до правил (умов) їх проведення.

На всіх етапах олімпіад, конкурсів, турнірів з навчальних предметів, олімпіад зі спеціальних дисциплін та конкурсів фахової майстерності учні мають право брати участь в змаганнях за клас (курс) не молодший, ніж клас (курс) їх навчання в закладах загальної середньої і професійної (професійно-технічної) освіти у межах визначених вікових груп для кожного навчального предмета. Учасники змагань виступають у складі команд, сформованих відповідно до адміністративно-територіального підпорядкування закладів освіти.

У I етапі олімпіад з навчальних предметів і спеціальних дисциплін беруть участь усі учні закладів загальної середньої і професійної (професійно-технічної) освіти та міжшкільних ресурсних центрів, які бажають; у конкурсах фахової майстерності - всі учні, які бажають і мають відповідний допуск до роботи з механізмами та обладнанням, у I етапі турнірів - команди учнів одного закладу освіти.

Будь-які обмеження права участі учнів в I етапі олімпіад з навчальних предметів і спеціальних дисциплін, у конкурсах фахової майстерності забороняються.

> [!WARNING]  
> Розв'язки задач можуть не відображатись корректно. Рекомендується використовувати [VS Code](https://code.visualstudio.com/) для перегляду markdown файлів.
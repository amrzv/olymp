# Перший день
## 1
Альоша та Варя тренуються в розкладанні натуральних чисел на прості множники. Альоша розкладає на прості множники число $200^2 \cdot 201^2 \cdot \ldots \cdot 900^2$, а Варя – число $(200^2 - 1) \cdot (201^2 - 1) \cdot \ldots \cdot (900^2 - 1)$. Після цього кожний підраховує кількість різних простих дільників у своєму розкладі. У кого вийде більше число: у Варі чи у Альоші?
<details><summary>Відповідь</summary>

Числа вийдуть рівними.
<details><summary>Розв’язання</summary>

Усі прості дільники числа $A = 200^2 \cdot 201^2 \cdot \ldots \cdot 900^2$ містяться серед простих дільників числа $B = (200^2 - 1) \cdot (201^2 - 1) \cdot \ldots \cdot (900^2 - 1) = 199 \cdot 201 \cdot 200 \cdot 202 \cdot \ldots \cdot 899 \cdot 901$ і, таким чином, серед простих дільників числа $B$ присутні усі прості дільники числа $A$. Крім того, є ще два множника – 199 та 901, які не входять до розкладу числа $A$ Число 199 – просте, але $398=199\cdot 2$, тому 199 входить до розкладу числа $A$, число $901=17\cdot 53$, очевидно, теж входить.
</details></details>

## 2
На шахівниці розміром $2009 \times 2009$ у лівому нижньому куті стоїть шаховий кінь, при цьому лівий стовпчик та нижній рядок пофарбовано у червоний колір. Кінь ходить по шахівниці за правилами ходів шахової фігури, але може ставати лише на чорні та білі поля (не на червоні). При кожному ході коня стовпчик та рядок, що містять поле, на яке став кінь, фарбуються у червоний колір. Чи можна за таких умов пофарбувати усю шахівницю у червоний колір?
<details><summary>Відповідь</summary>
Можна.
<details><summary>Розв’язання</summary>

Як показано на рис.4, ходом шахового коня можна пофарбувати у червоний колір ліві 4 стовпчики та нижні 4 рядки. Умовно приберемо їх з розгляду. При цьому наступним ходом кінь потрапляє у ліве нижнє поле нової, зменшеної, не пофарбованої у червоний колір шахівниці розміром $2005 \times 2005$. Після відповідної кількості таких „ітерацій”, а саме після 501 кроку не зафарбованим залишиться лише квадрат $5 \times 5$, який ми остаточно фарбуємо таким чином, як це показано на рис.5.
</details></details>

## 3
В трикутнику $ABC$ точки $M$ і $N$ – середини сторін $BC$ і $AC$ відповідно. Всередині цього трикутника взято таку точку $P$, що $\angle BAP = \angle PCA = \angle MAC$. Довести, що $\angle PNA = \angle AMB$.
<details><summary>Розв’язання</summary>

Легко бачити, що $\angle APC = 180^\circ - (\angle PCA + \angle PAC) = 180^\circ - \angle BAC = \angle ANM$, оскільки $MN \parallel AB$ як середня лінія трикутника. За умовою $\angle MAC = \angle PCA$, тому $\triangle MNA \sim \triangle APC$. Точки $N$ і $K$ – середини відповідних сторін у подібних трикутниках, тому $\angle NKM = \angle PNA$. Оскільки $KN \parallel BC$, то $\angle NKM = \angle BMA = \angle PNA$, твердження доведено.
</details>

## 4
Знайдіть усі функції $f : \mathbb{R} \to \mathbb{R}$, які для всіх дійсних $x$, $y$ задовольняють рівність: $f\left(x + xy + f(y)\right) = (f(x) + \frac{1}{2})(f(y) + \frac{1}{2})$.
<details><summary>Відповідь</summary>

$f(y) = y + \frac{1}{2}$
<details><summary>Розв’язання</summary>

При $y = -1$ маємо: $f(f(-1)) = (f(x) + \frac{1}{2})(f(-1) + \frac{1}{2})$, таким чином, якщо $f(-1) \neq -\frac{1}{2}$, то $f = \text{const}$. Якщо підставити в рівність $f \equiv c$, одержимо, що $c = (c + \frac{1}{2})^2$ - суперечність. Таким чином, $f(-1) = -\frac{1}{2}$.
```math
x = 0 \implies f(f(y)) = (f(0) + \frac{1}{2})(f(y) + \frac{1}{2}). \tag{1}
```
В (1) підставимо $y = -1 \implies f(- \frac{1}{2}) =0$. Якщо для деякого $y_0 \neq -1$ $f(y_0) = -\frac{1}{2}$, то підставимо $y_0$ у вихідне рівняння: $f\left(x(1 + y_0) - \frac{1}{2}\right) = 0$, тобто знову $f$ - стала, що неможливо. Тому умови $f(y) = -\frac{1}{2}$ та $y = -1$ рівносильні. Нехай $y \neq -1$, підставимо у вихідне рівняння $x=\frac{- \frac{1}{2}-f(y)}{y+1}$, тоді $f(-\frac{1}{2})=0=(f(y)+\frac{1}{2})\left(f\left(\frac{-\frac{1}{2}-f(y)}{y+1}\right) + \frac{1}{2}\right)$. Оскільки $y\ne -1$, тому $f(y) +\frac{1}{2}\ne 0$, то $f\left(\frac{-\frac{1}{2}-f(y)}{y+1}\right) = -\frac{1}{2} \implies \frac{-\frac{1}{2}-f(y)}{y+1}=-1 \implies f(y) = y + \frac{1}{2}$. Перевіркою переконуємось, що ця функція задовольняє умови.
</details></details>

# Другий день
## 5

Попарно різні дійсні числа $a$, $b$, $c$ задовольняють умову $a + \frac{1}{b} = b + \frac{1}{c} = c+\frac{1}{a}$. Знайдіть, яких значень може набувати добуток $abc$?
1. для довільних дійсних $a$, $b$, $c$;
2. для додатних дійсних $a$, $b$, $c$?
<details><summary>Відповідь</summary>

1. $\pm 1$;
2. таких чисел не існує.
<details><summary>Розв’язання</summary>

1. З першої рівності знаходимо: $a - b = \frac{1}{c} - \frac{1}{b}$ або $(a-b)=\frac{b-c}{bc}$. Аналогічно $b - c = \frac{c-a}{ac}$ та $с - a = \frac{a-b}{ab}$. Оскільки числа $a$, $b$ різні, то одержимо, що $(abc)^2 = 1$, тобто $abc = \pm 1$. Покажемо, що існують числа, для яких обидва значення досягаються.

	Виберемо $a = 1$, тоді для визначення $b$, $c$ маємо таку систему рівнянь: $1 + \frac{1}{b} = c + 1$ та $1 + \frac{1}{b} = b + \frac{1}{c}$. З першого рівняння маємо: $c = \frac{1}{b} \implies 2b = 1 + \frac{1}{b}$ або $2b^2 - b - 1 = 0$. Це рівняння має корені $b_1 = -\frac{1}{2}$ та $b_2 = 1$. Друге значення треба відкинути, оскільки за умовою числа попарно різні, тому $b = -\frac{1}{2}$ і $c = -2$. Таким чином $abc = 1$. Те, що ці значення задовольняють умову, легко перевірити простою підстановкою.

	Тепер виберемо $a = -1$: $-1 + \frac{1}{b} = c - 1$ та $-1 + \frac{1}{b} = b + \frac{1}{c}$. Звідси: $c = \frac{1}{b} \implies 2b = \frac{1}{b} - 1$. Маємо квадратне рівняння: $2b^2 + b - 1 = 0$. Його корені $b_1 = \frac{1}{2}$ та $b_2 = -1$. Знову вибираємо лише значення $b = \frac{1}{2}$: $c = 2$ і $abc = -1$. Безпосередньою перевіркою переконуємось, що числа задовольняють умову.

2. Покажемо, що додатних чисел, які задовольняють вказану умову, не існує. Без обмеження загальності припустимо, що $a > b$, тоді з рівності $a-b=\frac{b-c}{bc}$ маємо, що $b > c$, далі застосовуємо рівність $b-c=\frac{c-a}{ac}$, звідки одержуємо суперечність: $c > a > b > c$. Так само при протилежному припущенні. Висновок – таких чисел не існує.
</details></details>

## 6
Знайдіть усі прості числа $p$ та натуральні числа $m$, які задовольняють рівняння: $2p^2 + p + 9 = m^2$.
<details><summary>Відповідь</summary>

$p = 5$, $m = 8$
<details><summary>Розв’язання</summary>

Перепишемо це рівняння у вигляді: $p(2p + 1) = (m - 3)(m + 3)$. З простоти числа $p$ маємо, що $p\mid (m - 3)$ або $p\mid(m + 3)$.
1. $p\mid (m - 3) \implies m - 3 = kp \implies (m + 3) > kp$ і $3p^2 > p(2p + 1) = (m - 3)(m + 3) > k^2p^2$, тому $3p^2 > k^2p^2 \implies k = 1$, отже $\begin{cases}m - 3 = p \\m + 3 = 2p + 1\end{cases}\implies\begin{cases}p = 5 \\m = 8\end{cases}$ — перший розв’язок.
2. $p\mid(m + 3)$, або $m + 3 = kp$. Якщо $p > 5$, то $m - 3 = kp - 6 > kp - p = p(k - 1)$. Далі аналогічно $3p^2 > p(2p + 1) = (m - 3)(m + 3) > (k - 1)kp^2$, звідки $k = 1$ або $k = 2$. Число $p(2p + 1) = (m - 3)(m + 3)$ — непарне, а тому $k \neq 2$. При $k = 1$ $\begin{cases} m + 3 = p \\m - 3 = 2p + 1\end{cases}$ — не можливо.

	Залишається перебрати випадки $p = 2, 3, 5$. Бачимо, що нових розв’язків не з'являється.
</details></details>

## 7
Задане гральне поле $n \times n$, у якому проведена лише зовнішня межа, а усі внутрішні лінії між квадратами $1\times 1$ витерті. Варя і Таня по черзі проводять межі у клітинок. За один хід дозволяється провести рівно один відрізок довжини 1, що розділяє дві клітини всередині квадрату, якщо цей відрізок ще не був проведений. Гра закінчується, якщо після чергового ходу усі клітини квадрату розбиваються на дві відокремлені частини, тобто з довільної клітини однієї частини дошки ходами шахової тури не можна потрапити в клітини, що належать іншій частині, не перетнувши при цьому проведені відрізки. Гравець, після ходу якого це трапилось, вважається таким, що програв. Хто з гравців може забезпечити собі виграш, якщо першою робить свій хід Варя?
<details><summary>Розв’язання</summary>

Будемо вважати клітини – вершинами графа, а відрізки, що розділяють клітини – ребрами графа. Якщо між двома сусідніми клітинами не проведений розмежувальний відрізок, то вважаємо, що між цими вершинами графа проведене ребро (рис.12). Таким чином, якщо проводиться відрізок при черговому ході, то це означає, що прибирається відповідне ребро, яке з’єднує ці вершини. На рис.13 показано, як змінюються ситуації після чотирьох ходів.

Найголовніше, що тепер треба зрозуміти, це ось що – той момент, коли квадрат розбивається вперше на дві групи означає, що відповідний йому граф перестає бути зв’язним. Дійсно, шахова тура як раз може ходити по усіх ребрах графа, а тому поки він є зв’язним вона може пройти з будь-якої клітини до будь-якої іншої. І навпаки, якщо пройти не може – граф не зв’язний. Очевидно, що правильна гра обох полягає у тому, що у графі буде витерта максимальна кількість ребер без втрати його зв’язності, оскільки перший такий хід і призводить до поразки. Так само зрозуміло, що якщо у цьому зв’язному графі є принаймні один цикл, то витерти принаймні одне ребро (і не програти) ще можна. А зв’язний граф, який не має жодного циклу, є деревом, кількість його ребер рівно на 1 менша від кількості вершин, не суттєвими при цьому є степені кожної окремої вершини. Усього у нашому графі $2n$ вершин, а ребер спочатку проведено $2n(n - 1)$. Таким чином, їх повинно залишитись $n^2 - 1$, тобто можна було зробити усього $2n^2 - 2n-n^2+1 = (n - 1)^2$ ходів. Тобто при парному $n$ можна зробити непарну кількість ходів, тому виграє Варя, інакше – Таня.
</details>

## 8
На більшій діагоналі $AC$ та на стороні $DC$ паралелограма $ABCD$, як на діаметрах, побудовані кола $k_1$ та $k_2$ відповідно. Коло $k_1$ перетинає пряму $AB$ в точці $E$, а коло $k_2$ перетинає пряму $AC$ в точках $C$ і $O$ та пряму $AD$ в точці $F$. Відомо, що $AO = a$, $FO = b$ і $\angle BAC = 45^\circ$. Знайдіть відношення площ трикутників $AOE$ та $COF$.
<details><summary>Відповідь</summary>

$\left(\frac{a}{b}\right)^2$
<details><summary>Розв’язання</summary>

Оскільки $AC$ і $DC$ – діаметри відповідних кіл, то вони перетинають пряму $AD$ в точці $F$, яка є основою перпендикуляра, проведеного з точки $C$ на пряму $AD$. Продовжимо $DO$ до перетину з прямою $AB$ у деякій точці $M$, тоді $\angle MOA = 90^\circ$, а тому $\angle AMO = 45^\circ$. З цього випливає, що точки $A$, $M$, $C$, $D$ лежать на одному колі.

Оскільки: $CF \perp AD$, $CO \perp MD$, $CE \perp AM$, то точки $E$, $O$, $F$ лежать на одній прямій — прямій Сімпсона для точки $C$ та $\triangle AMD$.

Таким чином прямі $EF$ та $AC$ — хорди, що перетинаються у колі $k_1$, тому $EO \cdot OF = AO \cdot OC$, звідки випливає, що $\frac{S(AOE)}{S(COF)} = \frac{AO \cdot OE}{FO \cdot CO} = \left(\frac{AO}{FO}\right)^2 = \left(\frac{a}{b}\right)^2$.
</details>
# Перший день
## 1
Знайдіть усі пари натуральних чисел $n$, $k$, для яких виконується рівність $n^3 -2 = k!$, де через $k!$ позначений добуток перших $k$ натуральних чисел, тобто $k! = 1 \cdot 2 \cdot \ldots \cdot k$, крім того вважають, що $1! = 1$.
<details><summary>Відповідь</summary>

$n = 2$, $k = 3$
<details><summary>Розв’язання</summary>

При $k \geq 2$ сума $(k! + 2)$ кратна 2, тому $n = 2m$. Тоді при $k \geq 4$ у рівності $(2m)^3-k!=2$ ліва частина ділиться на 4, а права – ні. Таким чином, нам залишається перебрати випадки $k = 1, 2, 3$. Простим перебором і знаходимо єдиний розв’язок.
</details></details>

## 2
Дано опуклий 2009–кутник.
1. Яку найбільшу кількість вершин цього багатокутника можна відмітити, щоб ніякі дві з відмічених вершин не були з’єднані стороною багатокутника?
2. Яку найбільшу кількість вершин цього багатокутника можна відмітити, щоб серед будь-яких трьох відмічених вершин знайшлась принаймні одна, яка не з’єднана стороною багатокутника з жодною з двох інших?
<details><summary>Відповідь</summary>

1. 1004;
2. 1339.
<details><summary>Розв’язання</summary>

1. Перенумеруємо усі вершини номерами $1, 2, \ldots, 2009$. Відмітимо усі ті, які мають парні номери: $2, 4, 6, \ldots, 2008$. Покажемо, що більшу кількість відмітити неможливо. Дійсно, наприклад, ми відмітили вершину 1, тоді точно не можуть бути відміченими вершини 2 та 2009. А далі в кожній з тих пар, що залишились: $3 - 4, 5 - 6, \ldots, 2007 - 2008$ можна відмітити щонайбільше по одній вершині, тому максимум і виходить $1003 + 1 = 1004$ вершини.
2. Аналогічно до пункту 1) нам треба відмітити вершини таким чином, щоб серед них не було трьох поспіль. Відмітимо їх таким чином: $1, 2, 4, 5, 7, 8, \ldots, 2005, 2006, 2008$, тобто до відмічених не включаються усі вершини, які кратні 3, та вершина з номером 2009. Таким чином усього 1339 вершини. Покажемо, що більше обрати не можна. Зрозуміло, що ми обов’язково виберемо принаймні дві сусідні вершини, нехай це 1 та 2, тоді точно не будуть включені до відмічених вершини з номерами 3 та 2009, а далі з кожної з наведеної трійки вершин можна обрати щонайбільше по дві: $4 - 6$, $7 - 9$, $2005 - 2007$. Ще можна відмітити також вершину 2008. Таким чином максимум можна відмітити 1339 вершин.
</details></details>

## 3
На новорічному вечері у класі кожний хлопчик подарував кожній дівчинці по 1 цукерці „Білочка”, а кожна дівчинка кожному хлопчику – по одній цукерці „Караван”. Після цього кожний хлопчик з’їв по 2 з подарованих цукерок, а кожна дівчинка – по 3 цукерки з тих, що їй щойно подарували. Вийшло так, що дітьми була з’їдена чверть усіх подарованих цукерок. Яка найбільша кількість дітей могла навчатись у цьому класі?
<details><summary>Відповідь</summary>
35
<details><summary>Розв’язання</summary>

Нехай у класі хлопчиків $x$, а дівчат – $y$, тоді з умов задачі маємо таку рівність: $2xy = 4(3y + 2x)$, з якої маємо таке: $xy - 6y - 4x = 0$ або $(x - 6)(y - 4) = 24$. Достатньо далі переглянути усі дільники числа 24 і одержати різні можливі відповіді, серед яких максимальне значення $(x + y)$ буде для двох випадків: $\begin{cases} x - 6 = 1, \\ y - 4 = 24, \end{cases}$ або $\begin{cases} x - 6 = 24, \\ y - 4 = 1, \end{cases}$ для кожного з них відповідь буде: $x + y = 7 + 28 = 30 + 5 = 35$.
</details></details>

## 4
В трикутнику $ABC$ $\angle ABC = 120^\circ$. Бісектриса цього кута перетинає сторону $AC$ в точці $M$, а бісектриса кута, суміжного з кутом $\angle BCA$, перетинає пряму $AB$ у точці $P$. Відрізок $MP$ перетинає сторону $BC$ у точці $K$. Доведіть, що $\angle AKM = \angle KPC$.
<details><summary>Розв’язання</summary>

Покажемо, що $AK$ – бісектриса $\angle BAM$. Точка $P$ рівновіддалена від прямих $BC$ і $AC$, а також від прямих $BM$ і $BC$, оскільки $\angle ABM = \angle MBC = \angle CBP = 60^\circ$. Тому точка $P$ – рівновіддалена від прямих $BM$ і $MC$, отже точка $P$ належить бісектрисі $\angle BMC$. Тому точка $K$ рівновіддалена від прямих $AC$ і $BM$, а також від $BM$ і $AP$, тому $AK$ – бісектриса $\angle BAC$.

Позначимо $\angle BAK = \angle KAC = \alpha$, тоді послідовно обчислюємо: $\angle KMC = \frac{1}{2} \angle BMC =\frac{1}{2}(60^\circ + 2\alpha) = 30^\circ + \alpha$. $\angle BCA = 60^\circ - 2\alpha$, $\angle BCP = \frac{1}{2}(180^\circ - 60^\circ + 2\alpha) = 60^\circ + \alpha$, $\angle ACP = 60^\circ - 2\alpha + 60^\circ + \alpha = 120^\circ - \alpha$. $\angle MPC = 180^\circ - (120^\circ - \alpha + 30^\circ + \alpha) = 30^\circ$; $\angle AKM = 180^\circ - \angle AMK - \alpha = \angle KMC - \alpha = 30^\circ + \alpha - \alpha = 30^\circ = \angle MPC$, що й треба було довести.
</details>

# Другий день
## 5
Цілі числа $a$, $b$, $c$ задовольняють умову $ab + bc + ca =1$. Доведіть, що число $(1+a^2)(1+b^2)(1+c^2)$ є повним квадратом деякого натурального числа.
<details><summary>Розв’язання</summary>

Додамо до рівності $a^2$, тоді маємо: $a^2+ab+bc+ca=1+a^2$ або $(a + b)(a + c) = 1 + a^2$. Аналогічно: $(a+b)(b + c) = 1 + b^2$ та $(c+b)(a + c) = 1 + c^2$. Якщо тепер усі рівності перемножити, одержимо, що $(1+a^2)(1+b^2)(1+c^2)=\left((a+b)(b+c)(a+c)\right)^2$, що й треба було довести.
</details>

## 6
На стороні $AB$ гострокутного трикутника $ABC$ обрано точку $K$, точка $M$ – середина сторони $BC$, відрізки $AM$ та $CK$ перетинаються в точці $F$. Відомо, що $KF = AK$. Доведіть, що $CF = AB$.
<details><summary>Розв’язання</summary>

На промені $AM$ оберемо таку точку $Q$, що $MQ = AM$. Тоді $ACQB$ – паралелограм і $\angle KAF = \angle FQC =\angle CFQ\implies CF=CQ=AB$, що й треба було довести.
</details>

## 7
Прямокутний папір у клітинку має розмір $2009\times 4018$. Розглядаються рамки прямокутників розмірами $n\times n$ та $n\times (n+2)$, що складаються з клітин, які мають принаймні одну спільну сторону з межею прямокутника. До рамок прямокутників також будемо відносити прямокутники розміром $1\times 1$, $2\times 2$, $1\times 3$ та $2\times 4$. Варя і Таня по черзі зафарбовують в межах заданого прямокутника вказані рамки. При цьому кожна нова рамка не повинна мати спільних клітин з жодною з попередніх. Починає гру Варя, переможцем вважається та дівчинка, якій вдасться зафарбувати останню рамку. Хто з гравців може забезпечити собі виграш?
<details><summary>Відповідь</summary>
Перемагає Варя.
<details><summary>Розв’язання</summary>

Першим ходом Варя розбиває папір $2009\times 4018$ на два однакових прямокутники розміру $2007\times 2009$, фарбуючи прямокутник розміром $2009\times 2011$, ходом зображеним на рис.10. Далі Варя просто повторює ходи Тані на іншому прямокутнику.
</details></details>

## 8
1. Доведіть, що для кожного натурального $n$ знайдуться натуральні числа $m$, $k$, які задовольняють рівняння: $k + m^k + n^{m^k} = 2009^n$.
2. Доведіть, що існує нескінченна кількість натуральних $n$, для яких така парп $(m, k)$ єдина.
<details><summary>Розв’язання</summary>

1. Покладемо $m = 1$, тоді одержимо: $k + 1 + n^1 = 2009^n$, або $k = 2009^n - 1 - n$. Зрозуміло, що це і є розв’язок: $(n, m, k) = (n, 1, 2009^n - n - 1)$.
2. Якщо $m = 1$, рівняння зводиться до: $k + 1 + n = 2009^n$, яке виконується при єдиному значенні $k$. Отже, нові розв’язки можуть існувати лише за умови $m \ge 2$.

	Розглянемо $n = 2009^s$, де $s$ – натуральне. Тоді: $2009^{sm^k} < k + m^k + n^{m^k} = 2009^{2009^s}$, звідки: $s \cdot m^k < 2009^s$, тобто: $m^k < 2009^s$. Скористаємося наступною лемою:

	**Лема:** Для будь-якого натурального $n$ виконується нерівність: $2^n \geq n$.

	З цієї леми випливає, що при $m \geq 2$: $m^k \geq 2^k \geq k$, тобто: $k + m^k < 2009^s + 2009^s = 2\cdot 2009^s$. Але $k+m^k= 2009^{2009^s} - n^{m^k} = 2009^{2009^s} - 2009^{s\cdot m^k}$. Оскільки: $2009^s > 2 \cdot 1000^s > 2 \cdot 2^s \geq 2s$, а $m\ge 2$, то вираз справа ділиться на $2009^{2s}$. В той же час: $1 < k + m^k < 2 \cdot 2009^s$ не може ділитися на $2009^{2s}$, тобто для таких $n$ розв’язок єдиний. І очевидно, що таких $n$ нескінченно багато.
</details>

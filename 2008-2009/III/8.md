# 1
Знайдіть найбільше трицифрове число, яке задовольняє такі три умови:
1. саме число є простим;
2. число, записане тими ж самими цифрами у зворотному порядку також є простим;
3. добуток цифр цього числа є простим. 
<details><summary>Відповідь</summary>
311
<details><summary>Розв’язання</summary>

Оскільки добуток цифр є простим числом, то цифри числа повинні бути 1, 1, $p$, де цифра $p$ утворює просте число. Цифра $p$ не може дорівнювати 7, оскільки тоді це число ділиться на 3 і не є простим. Цифра 2 або 5 може стояти лише у середині. Тим самим отримуємо можливі кандидати – числа 121 та 151. Якщо $p = 3$, то можливі кандидати – числа 113, 131 та 311. Найбільше серед усіх цих чисел – число 311 - підходить.
</details></details>

# 2
Доведіть, що рівняння $x^4 - 4x^3 + 5 = 0$ не має розв’язків. 
<details><summary>Розв’язання</summary>

Подамо ліву частину рівняння у вигляді суми двох квадратів: $x^4 - 4x^2 + 4 + 4x^2 - 4x + 1 = 0$ або $(x^2 - 2)^2 + (2x - 1)^2 = 0$. Сума двох квадратів двох виразів може дорівнювати нулю лише за умови, що кожний з них дорівнює нулю, а це очевидно не можливо.
</details>

# 3
Усі числа від 1 до 2009 піднесли до квадрату, після цього одержані числа у довільному порядку написали у вигляді одного числа. Чи може одержане число бути квадратом цілого числа? 
<details><summary>Відповідь</summary>
Не може.
<details><summary>Розв’язання</summary>

Розглянемо остачі при діленні на 3. Кожен з квадратів чисел від 1 до 2009 займає певну позицію у великому числі, кожне з них можна подати у вигляді $n_k \cdot 10^2$, а все утворене число є сумою таких доданків. Якщо число $k^2 \equiv 1$ (mod 3), то $n_k \cdot 10^2 \equiv 1$ (mod 3). Як відомо, квадрати при діленні на 3 дають остачу 0, якщо число кратне 3, інакше матимемо остачу 1. Таким чином утворене число при діленні на 3 дає таку ж остачу, як і сума чисел. Маємо, з 2009 чисел є 669 таких, що діляться на 3 та 1340 чисел, які не кратні 3. Таким чином загальна остача дорівнює $1340 \equiv 2$ (mod 3), що для квадратів неможливо. Одержана суперечність завершує доведення.
</details></details>

# 4
На папері у клітинку виділено квадрат $7 \times 7$. Два гравці по черзі зафарбовують у жовтий колір одиничні відрізки, які є межами одиничних квадратів, що розташовані всередині чи на межі виділеного квадрату та ще не були зафарбовані. Перемагає той гравець, після ходу якого вперше з’являється одинична клітинка, усі чотири сторони якої зафарбовані у жовтий колір. Хто перемагає у цій грі при правильній грі обох – той, хто починає чи той, хто ходить другим?
<details><summary>Відповідь</summary>
Той, хто ходить другим.
<details><summary>Розв’язання</summary>

Другий гравець притримується такої стратегії у своїх ходах:
1. якщо він своїм ходом може пофарбувати останню сторону якої-небудь клітини, він це робить і тим самим перемагає; 
2. на хід першого другий відповідає центральносиметричним чином.

Таким чином маємо, що
1. гра обов’язково закінчиться перемогою одного з гравців; 
2. другий гравець завжди може зробити хід, який задовольняє наведеній вище стратегії.

Якщо припустити, що виграє перший гравець, то він своїм ходом фарбує четвертий відрізок у деякого одиничного квадрата. Припустимо, що це відрізок $AB$ (рис.4). Перед цим був хід другого, він повинен був зафарбувати один з відрізків $BC$, $CD$ та $DA$. Якщо він їх не фарбував, то вони вже зафарбовані, а тому він повинен сам зафарбувати своїм ходом відрізок $AB$ та закінчити гру на попередньому ході. Таким чином, він з своєї стратегії повинен фарбувати один з відрізків $BC$, $CD$ та $DA$. Але це означає, що центрально симетричний квадрат до $A'B'C'D'$ після хода першого має зафарбованими сторони $B'C'$, $C'D'$ та $D'A'$. Тому другий повинен (відповідно до стратегії) зафарбувати відрізок $A'B'$ і виграти гру, а не фарбувати один з відрізків $BC$, $CD$ та $DA$. Неважко переконатись, що й для центрального квадрата стратегія спрацьовує.
</details></details>

# 5
У колі проведена хорда $AB$, на якій обрана точка $P$ таким чином, що $AP = 2PB$. Хорда $DE$ перпендикулярна хорді $AB$ і проходить через точку $P$. Довести, що середина відрізку $AP$ є точкою перетину висот трикутника $AED$.
<details><summary>Розв’язання</summary>

Позначимо через $M$ середину відрізку $AP$. Нехай пряма $EM$ перетинає відрізок $AD$ в точці $Q$. $\triangle MPE = \triangle BPE$ оскільки вони обидва прямокутні, та мають рівні катети. Тому рівними є кути $\angle QAM = \angle DAB = \angle DEB = \angle PEB = \angle PEM$. Оскільки $\angle QMA = \angle EMP$, то трикутники мають по два рівних кути, а тому й треті кути також повинні бути рівними, тобто $\angle AQM = \angle MPE = 90^\circ$, тому $EQ$ і $AP$ – висоти $\triangle ADE$ і точка $M$ – його ортоцентр, що й треба було довести.
</details>
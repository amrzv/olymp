# Перший день

## 1
При яких дійсних значеннях параметра $a$ нерівність
$$
\left( ax^2 + 4(a+1)x + 4a + 1 \right) \left((4a+1)x^2 + 4(a+1)x + a\right) \geq 0
$$
виконується при всіх дійсних значеннях $x$?
<details><summary>Відповідь</summary>

$a \in \left( -\infty, -\frac{4}{7} \right] \cup \left\{ -\frac{1}{3} \right\}$

<details><summary>Розв'язання</summary>

Безпосередньою перевіркою, переконуємось, що значення $a = -\frac{1}{4}$ та $a = 0$ умову не задовольняють. Нехай тепер $a(4a+1) \neq 0$, тобто в дужках записані квадратні тричлени. В них однакові дискримінанти: $D = 16(a+1)^2 - 4a(4a+1) = 28a + 16$. Тоді потрібні умови виконуються, якщо
$$
\begin{cases}
a(4a+1) > 0 \\
D = 28a + 16 \leq 0
\end{cases}
\Leftrightarrow a \leq -\frac{4}{7}.
$$
$a(4a+1) > 0$ та параболи мають однакові корені. З цієї умови витікає, що вершини парабол співпадають, тому $\frac{2a+2}{a} = \frac{2a+2}{4a+1} \Rightarrow a = -1$ або $a = -\frac{1}{3}$. Значення $a = -1$ не задовольняє умову; а про значення $a = -\frac{1}{3}$ перевіркою переконуємось, що воно задовольняє умови задачі.
</details></details>

## 2
На прямокутній клітчастій дошці в лівому нижньому куті стоїть тура. Двоє гравців ходять по черзі. Перший за один хід пересуває туру на будь-яку кількість клітинок по вертикалі вгору чи вниз, а другий – по горизонталі вправо чи вліво. Якщо під час гри тура перетнула клітину (зупинялась на ній або проходила вздовж), то ще раз перетинати таку клітину забороняється. Програє той, хто не може зробити черговий хід. Хто виграє у цій грі, якщо дошка має розміри:
1.  $2007 \times 2007$;
2. $2006 \times 2007$ (2006 клітин по вертикалі)?
<details><summary>Відповідь</summary>

1. перемагає перший гравець;
2. перемагає другий гравець.
<details><summary>Розв'язання</summary>

1. Доведемо, що перший завжди виграє завдяки такій стратегії: кожним своїм ходом він ходить до кінця тієї вертикалі, де стоїть фішка, без порушень правил, тобто не перетинаючи ті поля, на яких фішка вже побувала. Це він робить кожного ходу. Тоді другий гравець вже не зможе перетнути ту вертикаль, де фішка вже побувала, оскільки перший гравець так би мовити своїм ходом виключає цю вертикаль з гри. Другий гравець може зробити щонайбільше 2006 ходів (усього 2007 вертикалей, але ліва з них виключається з гри відразу після ходу першого). Але своїми ходами другий гравець може зменшити кількість вільних клітин на вертикалі максимум на 1, тому на своєму другому ході перший має вертикаль, на якій 2006 вільних клітин. І цю перевагу принаймні в одну клітину (один хід) він зможе зберегти до кінця гри.
2.  Після будь-якого ходу першого другий ходить до кінця тієї горизонталі, де стоїть фішка. Так само як в попередньому пункті, другий завжди має на 1 клітину більше від першого, а тому виграє. 
</details></details>

## 3
Знайдіть усі пари натуральних чисел $(n, m)$, які задовольняють рівняння:
$$
4^n + n2^{n+1} + 2n^2 = m^2 + 4
$$
<details><summary>Відповідь</summary>

$(2, 6)$
<details><summary>Розв'язання</summary>

Перепишемо задане рівняння у такому вигляді: $(2^n + n)^2 - m^2 = 4 - n^2$. При $n > 2$ права частина останньої рівності від'ємна, тому $(2^n + n - m)(2^n + n + m) < 0$, звідки випливає умова $2^n + n < m$, але тоді для цілих чисел $2^n + n + 1 \leq m$. Таким чином маємо таку нерівність:
$$
(2^n + n + 1)^2 = 4^n + n^2 + 1 + n \cdot 2^{n+1} + 2^{n+1} + 2n \leq m^2 = 4^n + 2n^2 + n \cdot 2^{n+1} - 4.
$$
Після спрощень маємо:
$$2^{n+1} + 2n + 1 \leq n^2,$$ 
яка при $n > 2$ невірна, що легко доводиться методом математичної індукції.
Залишається перевірити $n = 1$ та $n = 2$.

При $n = 1$ маємо $m^2 = 6$ – не має розв’язків в натуральних числах.

При $n = 2$ маємо $m^2 = 36$, а тому пара $(2, 6)$ є єдиним натуральним розв’язком заданого рівняння.
</details></details>

## 4
Усередині трикутника $ABC$ з кутами $\angle C = 90^\circ$ та $\angle A = 60^\circ$ є така точка $O$, що $\angle AOB = 120^\circ$, $OC = 1$, $OB = 4$. Знайдіть довжину відрізка $AO$.
<details><summary>Відповідь</summary>

$AO = 2$
<details><summary>Розв'язання</summary>

Побудуємо точки $X, Y, Z$, що симетричні точці $O$ відносно сторін $\triangle ABC$, як на рисунку. Тоді $CX = CY = CO = 1$, $AX = AO = AZ$, $YB = OB = ZB$, крім того точки $X, C, Y$ лежать на одній прямій, оскільки кут $\angle XCY = 180^\circ$. $\angle XAZ = 2 \cdot \angle CAB = 120^\circ$. $\triangle AXZ$ - рівнобедрений з кутом $120^\circ$ при вершині, тому $\angle XZA = 30^\circ$. Оскільки $\angle AZB = \angle AOB = 120^\circ$, то $\angle XZB = 90^\circ$. $\triangle BZY$ - рівносторонній, тому що він рівнобедрений та з кутом $60^\circ$ при вершині, тому $YZ = 4$ і кут $\angle XZY = 30^\circ$. Це означає, що у трикутника $XYZ$ проти кута $\angle XZY = 30^\circ$ розташована сторона $XY = 2$, а сторона $ZY = 4$ - вдвічі більша. Легко показати, що тоді у цього трикутника $\angle XYZ = 90^\circ$. Дійсно, якщо він не прямий, то опустимо з вершини $Y$ перпендикуляр на пряму $XZ$, тоді ми маємо прямокутний $\triangle YZU$ з кутом $\angle Z = 30^\circ$, тому його катет $YU = 2$, але тоді перпендикуляр $YU$ до прямої $XZ$ рівний за довжиною до похилої $YX = 2$, що неможливо. Одержана суперечність показує, що $\triangle XYZ$ прямокутний. Тому $XZ = 2\sqrt{3}$ і $AX = 2$. Оскільки $AO = AX$, то й $AO = 2$.
</details></details>

# Другий день

## 5
В опуклому семикутнику $ABCDEFG$ паралельними є відрізки: $AC$ і $EF$, $BD$ і $FG$, $CE$ і $GA$, $DF$ і $AB$, $EG$ і $BC$ та $FA$ і $CD$. Доведіть, що відрізки $GB$ і $DE$ також паралельні.
<details><summary>Розв'язання</summary>

З паралельності вказаних відрізків послідовно отримуємо рівність площ таких трикутників:
$$
S_{GBD} = S_{BDF} = S_{DFA} = S_{FAC} = S_{ACE} = S_{CEG} = S_{EGB},
$$
отже $S_{GBD} = S_{EGB},$ що рівносильне умові паралельності відрізків $GB \parallel DE$.
</details>

## 6
Упорядковану пару чисел $(a, b)$ дозволяється замінити на одну з таких чотирьох пар:
$$
\left(a \pm \frac{2}{b}, b \right) \quad \text{при}\quad b \neq 0
$$
$$
\left( a, b \pm \frac{2}{a} \right) \quad \text{при}\quad a \neq 0
$$
1. Отримайте за допомогою цих операцій з пари $(2007, 2)$ пару $(2, -2007)$.
2. Доведіть, що при будь-якому способі отримання з пари $(2007, 2)$ пари $(2, -2007)$ в деякий момент було отримано пару з однією нульовою компонентою.
<details><summary>Розв'язання</summary>

1. Занумеруємо операції: (1) - $(a + \frac{2}{b}, b)$, (2) - $(a - \frac{2}{b}, b)$, (3) - $(a, b + \frac{2}{a})$, (4) - $(a, b - \frac{2}{a})$. Тоді один з процесів можна описати таким чином:
$$
(2007, 2) \xrightarrow{(2)} (2006, 2) \xrightarrow{(2)} (2005, 2) \xrightarrow{(2)} \ldots \xrightarrow{(2)} (2, 2) \xrightarrow{(4)} (2, 1) \xrightarrow{(4)} (2, 0) \xrightarrow{(4)} \ldots \xrightarrow{(4)} (2, -2007).
$$
2. Якщо розглянути в кожний момент добуток компонент пари, то при виконанні будь-якої з чотирьох операцій цей добуток зміниться на 2. В початковий момент добуток дорівнює $4014$, а в кінцевий дорівнює $-4014$. Тому обов’язково при таких перетвореннях настане момент, коли добуток компонент пари дорівнює нулеві, що й доводить твердження.
</details>

## 7
В опуклому 2007-кутнику усі сторони та діагоналі пофарбовано в один з $k$ кольорів. Довільні три вершини многокутника задають такий трикутник, що принаймні дві його сторони мають однаковий колір. Знайдіть усі значення $k$, при яких таке розфарбування можливе.
<details><summary>Відповідь</summary>

$1 \le k \le 2006$
<details><summary>Розв'язання</summary>

Покажемо, що максимальне можливе значення $k = 2006$. Доведення проведемо методом математичної індукції для $n$-кутника і покажемо, що $k = n - 1$. База при $n = 3$ очевидна. Нехай твердження доведено для деякого $n$. Доведемо для $n + 1$. Припустимо, що нам вдалося за правилами окрасити сторони та діагоналі опуклого $n + 1$-кутника не менше ніж в $(n + 1)$ колір. Розглянемо деяку вершину $A$ цього багатокутника та вилучимо її і усі відрізки, якими вона з’єднана з іншими точками. За припущенням індукції, той $n$-кутник, що залишився, можна пофарбувати не більше як в $(n - 1)$ колір. Але тоді принаймні два відрізки, що виходять з вершини $A$ мають два „нові” кольори: $n$-й та $(n + 1)$-й. Візьмемо ці відрізки в якості сторін трикутника, тоді третій відрізок цього трикутника пофарбован в один з перших $(n - 1)$ кольорів, і це суперечить умові розфарбування $(n + 1)$-кутника.

Покажемо тепер, як досягти потрібного розфарбування. Перенумеруємо усі вершини числами від 1 до 2007, а кольори від 1 до 2006, і фарбуємо таким чином. Для вершини, що має номер $k \ge 2$ усі відрізки, що її з’єднують з вершинами з меншими номерами фарбуємо кольором $(k - 1)$. Тоді використаємо не більше 2006 кольорів. Умови задачі виконуються, оскільки для будь-якого трикутника можна розглянути вершину, що має найбільший номер, тоді ця вершина з’єднана з двома вершинами однакового кольору.

Для того, щоб реалізувати будь-яку іншу кількість кольорів, що не перевищує 2006, достатньо просто об’єднати декілька різних кольорів в один.
</details></details>

## 8
Розв’яжіть систему рівнянь:
$$
\begin{cases}
 |x_1 - x_2| = ax_3 \\
 |x_2 - x_3| = ax_4 \\ 
 \dots \\ 
 |x_{2005} - x_{2006}| = ax_{2007} \\
 |x_{2006} - x_{2007}| = ax_1 \\
 |x_{2007} - x_1| = ax_2
\end{cases}
$$
якщо параметр $a$ задовольняє умові:
1. $a > 1$;
2. $a = 1$.
<details><summary>Відповідь</summary>

1. $ x_1 = x_2 = \ldots = x_{2007} = 0 $
2. $ (0, 0, \ldots, 0) $, або $ (b, b, 0, b, b, 0, \ldots, b, b, 0) $, або $ (b, 0, b, b, 0, b, b, 0, \ldots, b, b, 0, b) $, або $ (0, b, b, 0, b, b, 0, b, b, 0 \ldots, 0, b, b) $, де $ b $ - довільне додатне число.
<details><summary>Розв'язання</summary>

1. Зрозуміло, що усі невідомі - невід'ємні числа. Очевидний розв'язок - $ x_1 = x_2 = \ldots = x_{2007} = 0 $. Припустимо, що ненульові невідомі. Нехай найбільше з них $ x_3 $, але тоді $ x_1 \leq x_3 < ax_3 $ і $ x_2 \leq x_3 < ax_3 $, звідки $ |x_1 - x_2| < ax_3 $ і розв'язків немає.
2. Аналогічно, нехай є ненульовий розв'язок, нехай найбільше з них $ x_3 $. Тоді, з обмежень $ x_1 \leq x_3 $ і $ x_2 \leq x_3 \Rightarrow |x_1 - x_2| \leq x_3 $, тому рівність можлива лише при умові, що $ x_1 = x_3 $ та $ x_2 = 0 $, або $ x_2 = x_3 $ та $ x_1 = 0 $. Як побачимо нижче ці умови аналогічні, а тому розглянемо другу з них. З умов системи послідовно одержимо: $ |x_2 - x_3| = x_4 = 0 \Rightarrow |x_3 - x_4| = x_5 = x_3 \Rightarrow |x_5 - x_6| = x_7 = 0 $ і т.д. Таким чином усі невідомі розбиваються таким чином $ (b, b, 0, b, b, 0, b, b, 0, \ldots) $ і це може початися з будь-якого місця.
</details></details>
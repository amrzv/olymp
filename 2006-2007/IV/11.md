# Перший день

## 1
Фігура на координатній площині задана рівнянням:
```math
9(x+y+4)^2 + 4(x - y + 2)^2 = 36.
```
Довести, що ця фігура має центр симетрії і знайти його координати.

<details><summary>Відповідь</summary>

координати центра симетрії фігури $(-3, -1)$
<details><summary>Розв'язання</summary>

Розглянемо систему рівнянь: $\begin{cases} x + y = -4 \\ x - y = -2 \end{cases}$, з якої знайдемо шуканий центр симетрії заданої фігури: $C(-3, -1)$. Якщо точка $M(x_0, y_0)$ належить фігурі, тобто її координати задовольняють рівняння, то точка $M'(x', y')$, яка є центральносиметричною до точки $C$, має такі координати $x' = -6 - x_0$, $y' = -2 - y_0$.

Покажемо, що вони також задовольняють рівняння:
```math
9(x' + y' + 4)^2 + 4(x' - y' + 2)^2 = 9(-6 - x_0 - 2 - y_0 + 4)^2 + 4(-6 - x_0 + 2 + y_0 + 2)^2 = 9(x_0 + y_0 + 4)^2 + 4(x_0 - y_0 + 2)^2 = 36,
```
що й треба було довести.
</details></details>

## 2
На клітчастій дошці розміром $n \times n$ двоє гравців по черзі малюють многокутники (не обов’язково опуклі) одиничної площі з вершинами у вузлах сітки. Забороняється малювати многокутник, який має спільні точки з вже намальованими. Програє той, хто не може намалювати черговий многокутник. Хто виграє у цій грі?

<details><summary>Відповідь</summary>
виграє перший гравець
<details><summary>Розв'язання</summary>
Покажемо, що першій завжди виграє завдяки симетричній стратегії, але для цього він повинен намалювати першім таку ламану, як зображена на рисунку.

Доволі легко переконатися, що площа багатокутника, який складається з двох трикутників як раз складає 1, а тому цілком задовольняє умови. Інші ламані можна малювати лише по різні боки від цієї, я між ними – неможливо, а тому симетрична стратегія цілком спрацьовує.
</details></details>

## 3
Нехай $P(n)$ – такий многочлен, що $P(n) = 1^{2008} + 2^{2008} + \ldots + n^{2008}$ для всіх натуральних $n$. Знайдіть $P\left(-\frac{1}{2}\right)$.

<details><summary>Відповідь</summary>

$P_{2008} \left( -\frac{1}{2} \right) = 0$

- <details>
    <summary>Розв'язання (автора)</summary>

    Розглянемо функцію $Q(x) = P(x) - P(x-1)$. Вона є многочленом і для будь-якого натурального $n > 1$ вірно $Q(n) = R(n)$, де $R(x) = x^{2008}$ - многочлен. Оскільки ці два многочлени співпадають у нескінченній кількості точок, то вони тотожно співпадають, а тому $\forall x \in \mathbb{R}$ $Q(x) = x^{2008}$.

    Для цілих та невід'ємних $n$:
    ```math
    P(1) - P(-n) = (P(1) - P(0)) + (P(0) - P(-1)) + (P(-1) - P(-2)) + \ldots + (P(-n+1) - P(-n)) = Q(1) + Q(0) + Q(-1) + \ldots + Q(-n+1)
    ```
    Тому
    ```math
    P(-n) =P(1) - (Q(1) + Q(0) + \ldots + Q(-n+1)) = 1 - \left( 1^{2008} + 0^{2008} + (-1)^{2008} + \ldots + (-n+1)^{2008} \right) = - \left( 0^{2006} + (-1)^{2006} + \ldots + (-n+1)^{2006} \right).
    ```
    Оскільки $2008$ - парне число, то
    ```math
    P(-n) = -\left((-1)^{2008} + \ldots + (-n+1)^{2008}\right) = -\left(1^{2008} + 2^{2008} + \ldots + (n-1)^{2008}\right) =-P(n-1).
    ```

    Отже для усіх натуральних $n$
    ```math
    P(n) + P((-n+1)) = P(n) - P((n+1) - 1) = P(n) - P(n) = 0.
    ```
    Оскільки і функція $S(x) = P(x) - P((-x+1))$ є многочленом, то $S(x) \equiv 0$, а тому при $x = -\frac{1}{2}$ маємо:
    ```math
    0 = S\left(-\frac{1}{2}\right) = P\left(-\frac{1}{2}\right) + P\left(\frac{1}{2} - 1\right) = 2P\left(-\frac{1}{2}\right) \implies P\left(-\frac{1}{2}\right) = 0.
    ```
    </details>
- <details>
    <summary>Розв'язання (журі)</summary>

    Позначимо $P_k(x)$ такий многочлен, що
    ```math
    P_k(n) = 1^k + 2^k + \ldots + n^k, \quad n \in \mathbb{N}, k \in \mathbb{Z}^+.
    ```
    З формули бінома Ньютона маємо:
    ```math
    (m + 1)^{k+1} = m^{k+1} + C_{k+1}^1 m^k + C_{k+1}^2 m^{k-1} + \ldots + C_{k+1}^k m + 1.
    ```
    Додамо усі ці рівності при $m = \overline{0, n}$:
    ```math
    (n + 1)^{k+1} = C_{k+1}^1 P_k(n) + C_{k+1}^2 P_{k-1}(n) + \ldots + C_{k+1}^k P_1(n) + (n + 1). \tag{1}
    ```
    Аналогічно з рівностей одержимо:
    ```math
    n^{k+1} = C_{k+1}^1 P_k(n) - C_{k+1}^2 P_{k-1}(n) + \ldots + (-1)^k C_{k+1}^k P_1(n) + (-1)^k n. \tag{2}
    ```
    При парних $k$ додамо рівності (1) і (2):
    ```math
    (n + 1)^{k+1} + n^{k+1} = 2C_{k+1}^1 P_k(n) + 2C_{k+1}^3 P_{k-2}(n) + \ldots + 2C_{k+1}^{k-1} P_2(n) + (2n + 1).
    ```
    Оскільки ця рівність справджується при усіх натуральних $n$, то вона також справджується і при усіх дійсних $n$. Зокрема при $n = -\frac{1}{2}$ маємо:
    ```math
    C_{k+1}^1 P_k \left( -\frac{1}{2} \right) + C_{k+1}^3 P_{k-2} \left( -\frac{1}{2} \right) + \ldots + C_{k+1}^{k-1} P_2 \left( -\frac{1}{2} \right) = 0. \tag{3}
    ```

    При довільному парному $k$.
    Послідовно підставляючи в (3) значення $k = 2, 4, 6, \ldots$ дістаємо $P_2 \left( -\frac{1}{2} \right) = 0, P_4 \left( -\frac{1}{2} \right) = 0, \ldots$, отже $P_{2008} \left(-\frac{1}{2} \right) = 0$.
    </details>
</details>

## 4
Знайти усі функції $f: \mathbb{R} \to \mathbb{R}$, які задовольняють умови:

1. для всіх дійсних значень $x$, $y$ справджується рівність:

```math
 f\left(f(x)y + x\right) = xf(y) + f(x);
```

2. рівняння $f(t) = -t$ має єдиний розв’язок.
<details><summary>Відповідь</summary>

$f \equiv 0$ або $f(x) = x, x \in \mathbb{R}$
<details><summary>Розв'язання</summary>

Безпосередньою перевіркою переконуємось, що функція $f(x) = 0$ задовольняє умови задачі. Далі будемо шукати такі функції, для яких існує $x_0 \in \mathbb{R}$, для якого $f(x_0) \neq 0$.

Підставимо в умову $x = 0$ і одержимо:
```math
f(f(0)) = f(0) \tag{1}
```

Якщо $f(0) \neq 0$, то з рівняння (1) одержимо, що функція $f$ є сталою. Припустимо, що $f(x) \equiv c \neq 0$, підставимо це і переконаємось, що вона цю умову не задовольняє, оскільки ми одержимо рівність $c = 2xc + c$, яка повинна справджуватись при усіх дійсних $x$, що не вірно. З усього цього маємо умову:
```math
f(0) = 0 \tag{2}
```

Підставимо тепер в умову $x = y$, тоді маємо $f(f(x)x + x) = xf(x) + f(x)$, або: $f(x(f(x) + 1)) = f(x)(x + 1)$. Сюди підставимо $x = -1$ і одержимо:
```math
f(-f(-1) + 1) = 0. \tag{3}
```
Припустимо, що існує таке число $x_0$, для якого $f(x_0) = 0$. Підставимо це значення $x_0$ в умову і одержимо рівність:
```math
f(x_0) = f(x_0)x_0 = 0
```

яка повинна виконуватись для усіх дійсних $y \in \mathbb{R}$, звідси слідує тотожня рівність нульової функції, що суперечить нашому припущенню. Тому функція приймає значення 0 лише в єдиній точці $x_0 = 0$. Тоді з умови (3) маємо:
```math
f(-1) = -1. \tag{4}
```

Підставимо тепер в умову $y = -1$: $f(-f(x) + x) =f(-1)x + f(x)$, або:
```math
f(x - f(x)) = f(x) - x. \tag{5}
```

Якщо існує принаймні одне значення $x_0$ таке, що $f(x_0) - x_0 = t \neq 0$, то з умови (5) будемо мати, що для цього $t \neq 0$ виконується рівність $f(t) = -t$, з урахуванням (2), наведена рівність віконується також для $t = 0$, а тому порушується умова задачі. Таким чином ми одержали суперечність з припущенням, що $f(x_0) - x_0 = t \neq 0$, а тому функція має вигляд:
```math
f(x) = x, \quad x \in \mathbb{R}.
```
Перевіркою переконуємось, що ця функція задовольняє умови.
</details></details>

# Другий день

## 5
Довести, що існує нескінченна кількість таких натуральних чисел $n$, що кожний з проміжків $\left(n; n + 2007\sqrt{n}\right)$ не містить жодного числа виду $m^3$, $m^5$, $m^7$, де $m$ – натуральне число.
<details><summary>Розв'язання</summary>

Нехай $n = s^{3 \cdot 5 \cdot 7}$, де $s$ – натуральне число більше $10$. Тоді всі числа $a \in (n; n + 2007 \sqrt{n})$ задовольняють нерівність:
```math
\left( \sqrt[3]{n} \right)^3 = n < a < n + 2007 \sqrt{n} < n + 3 \sqrt[3]{n^2} < \left( \sqrt[3]{n} + 1 \right)^3.
```
Оскільки за побудовою $\sqrt[3]{n}$ – натуральне число, то серед чисел проміжку $(n; n + 2007 \sqrt{n})$ немає жодного числа виду $m^3$. Так само доводиться, що на цьому проміжку немає чисел виду $m^5$ та $m^7$. Достатньо навести нерівності:
```math
\left( \sqrt[5]{n} \right)^5 = n < a < n + 2007 \sqrt{n} < n + 5 \sqrt[5]{n^4} < \left( \sqrt[5]{n} + 1 \right)^5,
```
```math
\left( \sqrt[7]{n} \right)^7 = n < a < n + 2007 \sqrt{n} < n + 7 \sqrt[7]{n^6} < \left( \sqrt[7]{n} + 1 \right)^7.
```
</details>

## 6
У країні Карнавалії 669 міст, деякі з яких з’єднані дорогами з одностороннім рухом. Кожний день у довільних двох містах проводять карнавал, на час якого всі дороги, що входять і виходять з цих міст, перекриваються. Але схема доріг в Карнавалії влаштована так, що мешканці інших 667 міст можуть проїхати з будь-якого одного міста в будь-яке інше скориставшись однією або декількома дорогами, не порушуючи правил руху. Яка найменша кількість доріг може бути в Карнавалії?
<details><summary>Відповідь</summary>
2007
<details><summary>Розв'язання</summary>

З кожного міста має виходити не менше 3 доріг. Дійсно, якщо з міста _**A**_ виходить не більше $k \leq 2$ доріг, то позначимо для $k = 2$ ці міста через _**Б**_ та _**В**_, для $k = 1$ місто _**В**_ вибирається довільним чином. Нехай місто _**Г**_ не співпадає з _**А**_, _**Б**_ та _**В**_. Тоді з _**А**_ до _**Г**_ не можна проїхати повз міста _**Б**_ та _**В**_. Отже, потрібно не менше $3 \cdot 669 = 2007$ доріг.

Покажемо, що 2007 доріг достатньо. Розмістимо міста по колу. Нехай з кожного міста виходить дорога до 3 міст, які йдуть після нього за годинниковою стрілкою. При вилученні будь-яких 2 міст ми можемо проїхати всі міста у напрямку годинникової стрілки. Справді, кожне наступне невилучене місто буде не більше, ніж на 3 позиції далі попереднього, тому між містами є дорога. Отже, з кожного міста можна дістатися до кожного, просто кожен раз переїжджаючи до наступного по колу невилученого міста.
</details></details>

## 7
Нехай $x_1, x_2, \ldots, x_n$, $n > 1$ – набір різних чисел з проміжку $[0,1]$. Позначимо через $A_k$ середнє арифметичне всіх можливих добутків різних $k$ елементів набору. Доведіть, що послідовність $A_k$ незростаюча.
<details><summary>Розв'язання</summary>

Розглянемо очевидну нерівність
```math
\sum x_{i_1} \cdot \ldots \cdot x_{i_k} (1 - x_j) \geq 0,
```
де всі можливі добутки різних $k$ елементів множини $M$ домножуються на всі можливі вирази $(1 - x_j)$, причому $x_j$ відрізняється від елементів $x_{i_1}, \ldots, x_{i_k}$.

Розкриємо дужки. Оскільки кожен добуток $x_{i_1} \cdot \ldots \cdot x_{i_k}$ домножувався на $(n - k)$ різних дужок типу $(1 - x_j)$, а після розкриття дужок кожен добуток з різних $(k + 1)$ елементів множини $M$ зустрінеться рівно $(k + 1)$ разів, то маємо:
```math
(n - k) A_k C_n^k + (k + 1) C_n^{k+1} \geq 0.
```
Поділивши останню нерівність на $(n - k) C_n^k$, з урахуванням тотожності $C_n^k \cdot \frac{n - k}{k + 1}= C_n^{k+1}$ отримуємо:
```math
A_k \geq A_{k+1},
```
що й треба було довести.
</details>

## 8
В гострокутному трикутнику $ABC$ проведена бісектриса $AA_1$, точка $M$ – її середина. На відрізку $BM$ існує така точка $P$, що $\angle APC = 90^\circ$, на відрізку $CM$ існує така точка $Q$, що $\angle AQB = 90^\circ$. Доведіть, що точки $A_1$, $P$, $Q$, $M$ належать одному колу.
<details><summary>Розв'язання</summary>

Проведемо через точку $C$ пряму, паралельну бісектрисі $AA_1$, та позначимо через $F$ - її точку перетину з прямою $AB$. Точка $L$ – перетин прямих $BM$ і $CF$. З гомотетичності трикутників $BAA_1$ і $BFC$ витікає, що $L$ – середина $FC$. Оскільки $\angle BFC = \angle BAA_1 = \angle A_1AC = \angle ACF$, то $\triangle ACF$ – рівнобедрений. Тому $AL$, як медіана, є також висотою, а тому $AL \perp CF$. Таким чином точки $P$, $A$, $L$, $C$ лежать на одному колі, звідки $\angle APM = \angle ACL = \angle BAM$, тому трикутники $APM$ і $BAM$ – подібні за двома кутами, оскільки кут $\angle BMA$ у них спільний, і до того ж $\angle APM = \angle BAM$. З подібнонсті витікає така рівність:
```math
\frac{AM}{MB} = \frac{MP}{AM} \implies MA^2 = MB \cdot MP = MA_1^2  \implies \frac{MA_1}{MB} = \frac{MP}{MA_1}.
```
Оскільки кут $\angle BMA_1$ – спільний у трикутників $BMA_1$ і $PMA_1$, то вони подібні за двома сторонами та кутом між ними, тому $\angle MBA_1 = \angle PA_1M$. Аналогічно для точки $Q$ одержимо, що $\angle MCA_1 = \angle QA_1M$. Тоді сума кутів
```math
\angle PA_1Q + \angle PMQ = \angle PA_1M + \angle MA_1Q + \angle PMQ = \angle MBC + \angle BCM + \angle CMB = 180^\circ,
```
з чого й витікає, що чотирикутник $PMQ_1A_1$ – вписаний.
</details>
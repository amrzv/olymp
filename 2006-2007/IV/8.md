# Перший день
## 1
Розв’яжіть систему рівнянь:
```math
\begin{cases}
 \sqrt{x^2 + y} + |y + 3| = 1 \\
 \sqrt{x^2 + y - 1} + |x+3| = 1
\end{cases}
```
<details><summary>Відповідь</summary>

$(-2, -3)$
<details><summary>Розв’язання</summary>

З другого рівняння $x^2 + y - 1 \geq 0$, тому $\sqrt{x^2 + y} \geq 1$, тобто умова $|y + 3|>0$ приводить до суперечності. Таким чином $|y + 3| = 0 \iff y = -3$. Тоді з першого рівняння $x^2 + y = x^2 - 3 = 1 \implies x^2 = 4$, тобто $x = \pm 2$. Перевіркою переконуємось, що пара $(-2, -3)$ задовольняє систему, а пара $(2, -3)$ - ні.
</details></details>

## 2
На шахівниці $8 \times 8$ в лівому нижньому куті стоїть тура. Двоє гравців ходять по черзі. Перший за один хід пересуває туру на будь-яку кількість клітинок по вертикалі вгору чи вниз, а другий – по горизонталі вправо чи вліво. Якщо під час гри тура перетнула клітину (зупинялась на ній або проходила вздовж), то ще раз перетинати таку клітину забороняється. Програє той, хто не може зробити черговий хід. Хто виграє у цій грі?
<details><summary>Відповідь</summary>
Перемагає перший гравець
<details><summary>Розв’язання</summary>
Доведемо, що перший завжди виграє завдяки такій стратегії: кожним своїм ходом він ходить до кінця тієї вертикалі, де стоїть фішка, без порушень правил, тобто не перетинаючи ті поля, на яких фішка вже побувала. Це він робить кожного ходу. Тоді другий гравець вже не зможе перетнути ту вертикаль, де фішка вже побувала, оскільки перший гравець так би мовити своїм ходом виключає цю вертикаль з гри. Другий гравець може зробити щонайбільше 7 ходів (усього 8 вертикалей, але ліва з них виключається з гри відразу після ходу першого). Але своїми ходами другий гравець може зменшити кількість вільних клітин на вертикалі максимум на 1, тому на своєму другому ході перший має вертикаль, на якій 7 вільних клітин. І цю перевагу принаймні в одну клітину (один хід) він зможе зберегти до кінця гри.
</details></details>

## 3
У рівнобедреному трикутнику $ABC$ ($AB = BC$) $\angle ABC = 40^\circ$. На сторонах $AB$ і $BC$ вибрані точки $M$ і $N$ відповідно. Виявилось, що відрізок $MN$ перпендикулярний до сторони $BC$ і дорівнює половині сторони $AC$. Доведіть, що $AC = CM$.
<details><summary>Розв’язання</summary>

Кути при основі $AC$ заданого рівнобедреного трикутника $ABC$ дорівнюють по $70^\circ$. Виберемо на стороні $AB$ таку точку $P$, щоб $\angle ACP = 40^\circ$, тоді $\angle CAP = \angle APC = 70^\circ$, тобто $\triangle APC$ – рівнобедрений, тому $AC = PC$. Опустимо перпендикуляр $PQ$ на сторону $BC$. Тоді трикутник $PCQ$ – прямокутний з кутом $\angle PCQ = 30^\circ$, а тому $PQ = \frac{1}{2} AC = MN$. Це означає, що точки $M$, $N$ відповідно співпадають з точками $P$, $Q$, а тому $MC = PC = AC$, що й треба було довести.
</details>

## 4
Позначимо через $\tau(n)$ кількість натуральних дільників числа $n$. Знайдіть усі пари натуральних чисел $(m, n)$, які задовольняють рівняння:
```math
\tau^2(m) + \tau^2(n + 15) + 1 = 3\tau^2(n^2 + 3n)
```
<details><summary>Відповідь</summary>

$(1, 1)$
<details><summary>Розв’язання</summary>

Розглянемо це рівняння за модулем 4: квадрат цілого числа за цим модулем дорівнює 0 або 1. Права частина може приймати лише значення 0 або 3, тому рівність можлива лише при умові, що $\tau^2(m) \equiv \tau^2(n + 15) \equiv \tau^2(n^2 + 3n) \equiv 1 \pmod{4}$. Але це означає, що кожне з чисел $\tau(m)$, $\tau(n + 15)$, $\tau(n^2 + 3n)$ — непарне. Відомо, що непарну кількість дільників має лише квадрат дійсного числа. Усі дільники числа, яке не є квадратом, розбиваються на різні пари дільників, добуток яких в кожній парі дорівнює цьому числу. Таким чином їх загальна кількість парна. Таким чином ми маємо, що числа $m$, $n + 15$, $n^2 + 3n$ є квадратами цілих чисел. Оскільки
```math
(n + 1)^2 = n^2 + 2n + 1 \leq n^2 + 3n < n^2 + 4n + 4 = (n + 2)^2,
```
то число $n^2 + 3n$ може бути квадратом лише, якщо $n^2 + 2n + 1 = n^2 + 3n$, тобто при $n = 1$. Тоді $n^2 + 3n = 4$ і $\tau(n^2 + 3n) = 3$, $n + 15 = 16$ і $\tau(n + 15) = 5$. Тому з початкової рівності знайдемо: $\tau^2(m) = 1$. Але один дільник має єдине натуральне число 1, тому $m = 1$.
</details></details>

# Другий день

## 5
Знайти усі пари цілих чисел $(m, n)$, які задовольняють рівняння:
```math
n^3 + 7m^2 = 2007
```
<details><summary>Відповідь</summary>
рівняння розв’язків немає
<details><summary>Розв’язання</summary>

Розглянемо це рівняння за модулем 7. $n^3$ за цим модулем дорівнює або 0, або 1, або 6, тому і усі ліва частина дорівнює одному з цих трьох чисел. Оскільки $2007 \equiv 5 \pmod{7}$, то задане рівняння в цілих числах розв’язків не має.
</details></details>

## 6
Чи можуть при деякому дійсному значенні $x$ одночасно бути раціональними числа $x - \sqrt{3}$ та $x^3 + \sqrt{3}$?
<details><summary>Відповідь</summary>
не можуть
<details><summary>Розв’язання</summary>

Доведемо методом від супротивного, що не можуть. Припустимо, що при деякому $x$ число $a = x - \sqrt{3}$ – раціональне і $x = a + \sqrt{3}$. Тоді раціональним є також число:
```math
x^3 + \sqrt{3} = (a + \sqrt{3})^3 + \sqrt{3} = a^3 + 3a^2 \sqrt{3} + 9a + 4 \sqrt{3} = (a^3 + 9a) + \sqrt{3}(3a^2 + 4).
```
Звідси число $\sqrt{3}(3a^2 + 4)$ також повинно бути раціональним. А це виконується лише, при умові, що $3a^2 + 4 = 0$, що неможливо. Одержана суперечність завершує доведення.
</details></details>

## 7
Упорядковану пару чисел $(a, b)$ дозволяється замінити на одну з таких чотирьох пар:
```math
\left(a \pm \frac{2}{b}, b \right) \quad \text{при}\quad b \neq 0
```
```math
\left( a, b \pm \frac{2}{a} \right) \quad \text{при}\quad a \neq 0
```
1. Отримайте за допомогою цих операцій з пари $(2007, 2)$ пару $(2, -2007)$.
2. Доведіть, що при будь-якому способі отримання з пари $(2007, 2)$ пари $(2, -2007)$ в деякий момент було отримано пару з однією нульовою компонентою.
<details><summary>Розв’язання</summary>

1. Занумеруємо операції: (1) - $(a + \frac{2}{b}, b)$, (2) - $(a - \frac{2}{b}, b)$, (3) - $(a, b + \frac{2}{a})$, (4) - $(a, b - \frac{2}{a})$. Тоді один з процесів можна описати таким чином:
```math
(2007, 2) \xrightarrow{(2)} (2006, 2) \xrightarrow{(2)} (2005, 2) \xrightarrow{(2)} \ldots \xrightarrow{(2)} (2, 2) \xrightarrow{(4)} (2, 1) \xrightarrow{(4)} (2, 0) \xrightarrow{(4)} \ldots \xrightarrow{(4)} (2, -2007).
```
2. Якщо розглянути в кожний момент добуток компонент пари, то при виконанні будь-якої з чотирьох операцій цей добуток зміниться на 2. В початковий момент добуток дорівнює 4014, а в кінцевий дорівнює $-4014$. Тому обов’язково при таких перетвореннях настане момент, коли добуток компонент пари дорівнює нулеві, що й доводить твердження.
</details>

## 8
На кожній стороні трикутника $ABC$ у зовнішній бік побудовано рівносторонні трикутники: $\triangle ABC_1$, $\triangle AB_1C$ і $\triangle A_1BC$. Через середини відрізків $A_1B_1$, $B_1C_1$ і $C_1A_1$ провели прямі, перпендикулярні сторонам $AB$, $BC$ і $AC$ відповідно. Доведіть, що проведені прямі перетинаються в одній точці.
<details><summary>Розв’язання</summary>

Нехай $M$, $N$, $L$, $K$, $D$, $P$ відповідно середини відрізків $AC_1$, $AB_1$, $AB$, $AC$, $B_1C_1$, $BC$. Покажемо, що рівними є трикутники $MLD$ та $DKN$. Дійсно, $ML = AM = DN$, за властивостями середніх ліній правильного трикутника, аналогічно $MD = AN = NK$. $\angle LMD = \angle LMA - \angle DMA = 60^\circ - \angle DMA = 60^\circ - \angle DNA = \angle ANK - \angle DNA = \angle KND$, тобто за двома сторонами та кутом між ними встановлюємо, що трикутники рівні. Але це означає, що $DL = DK$, тому $DE$ – перпендикуляр до $BC$ є також перпендикуляром до $LK$, а з рівності $DL = DK$ він є серединними перпендикуляром до відрізка $LK$. Таким чином, проведені в умові задачі перпендикуляри є серединними перпендикулярами до сторін трикутника $LKP$ – середнього трикутника $ABC$, а тому вони перетинаються в одній точці – центрі описаного навколо $\triangle LKP$ кола.

Зауважимо, що це твердження не залежить від того, як проходить відрізок $B_1C_1$ – перетинаючи сторони $AB$, $BC$ чи ні. В іншому випадку просто рівність відповідних кутів доводиться аналогічно, з додаванням до кутів в $60^\circ$.
</details>